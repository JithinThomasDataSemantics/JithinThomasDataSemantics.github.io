<!DOCTYPE html>
<html>

	<head>
		<link rel="stylesheet" type="text/css" href="../../../Colleges/css/college.css" />
		<title>വിശുദ്ധ ലൂക്കാ</title>
	</head>
				 <a href="SaintLuke.html" > <img src="../../../../img/english.png" alt="malayalam logo" id="SwitchSaint"></a>		

	<body>
		<div id="mainSaint">
			<div id="headerSaint">
				<center id="headspan">വിശുദ്ധ ലൂക്കാ</center>
			</div>	
			
			<div id= "subSaint">			
				<div id="body">
				<p>
				പരിശുദ്ധ കന്യാമറിയത്തിന്റെ ചിത്രം ആദ്യമായി വരച്ച ചിത്രകാരൻ സുവിശേഷകനായ വി.ലൂക്കയാണെന്നാണ് വിശ്വാസം. ചിത്രകാരൻ, വൈദ്യൻ,ഗ്രന്ഥരചയിതാവ്, സുവിശേഷ പ്രവർത്തകൻ അങ്ങനെ പലതലങ്ങളിൽ വി.ലൂക്കാ ആദിമക്രൈസ്തവ സഭയുടെ കാലത്ത് തന്റെ സാന്നിദ്ധ്യം അറിയിച്ചു. ഗ്രീക്ക് 
				ദൈവങ്ങളിൽ വിശ്വസിച്ചിരുന്ന മാതാപിതാക്കളുടെ മകനായി അന്ത്യോക്യയിലാണ് വി.ലൂക്കാ ജനിച്ചത്. വി.ലൂക്കായുടെ മാതാപിതാക്കൾ അടിമകളായിരുന്നുവെന്ന് കരുതപ്പെടുന്നു. ക്രിസ്തുമതത്തിലേക്ക് പരിവർത്തനം ചെയ്യപ്പെട്ട ആദ്യ വിജാതീയരിൽ ഒരാളായിരുന്നു വി.ലൂക്കാ .
				</p>
				<p>

				വി.ലൂക്കായ്ക്ക് മികച്ച വിദ്യാഭ്യാസം ലഭിച്ചു. അന്ത്യോക്യയിലായിരുന്നു അദ്ദേഹത്തിന്റെ വിദ്യാഭ്യാസം. വൈദ്യനായി കുറേനാൾ കപ്പലിൽ ജോലിനോക്കി.യാത്രകൾക്കിടയിൽ ഗ്രീസിലും ഈജിപ്തിലും മറ്റും സന്ദർശനം നടത്തി. പുതിയ അറിവ് നേടാനുള്ള മാർഗമായാണ് അദ്ദേഹം യാത്രകളെ കണ്ടത്. 
				അവിടെനിന്നെല്ലാം കിട്ടാവുന്ന വിദ്യാഭ്യാസം അദ്ദേഹം നേടി. ട്രോവാസിൽ നിന്ന് ഫിലിപ്പിയയിലേക്ക് പോകും വഴിയാണ് വി.പൗലോസ് ശ്ലീഹാ വി.ലൂക്കായെ പരിചയപ്പെടുന്നത്. വി.പൗലോസിന്റെ വാക്കുകൾ വി.ലൂക്കായെ യേശുവിലേക്കടുപ്പിച്ചു. പിന്നീട് വി.പൗലോസ് ശ്ലീഹാക്കൊപ്പം വി.ലൂക്കാ 
				പ്രേഷിത യാത്രകൾ നടത്തി. കൊളോസോസിനുള്ള ലേഖനത്തിൽ നമ്മുടെ പ്രിയങ്കരനായ ഭിഷ്വഗരൻ ലൂക്കാ എന്നാണ് വി.പൗലോസ് ശ്ലീഹാ  അദ്ദേഹത്തെ വിളിക്കുന്നത്. (കൊളോ 4:14) വി.പൗലോസ് ശ്ലീഹാ കാരാഗൃഹത്തിൽ ആടക്കപ്പെടുമ്പോഴും  പിന്നീട് അദ്ദേഹത്തിന്റെ മരണ സമയത്തും വി.ലൂക്കാ 
				കൂടെയുണ്ടായിരുന്നു.
				</p>
				<p>

				മൂന്നാമത്തെ സുവിശേഷത്തിന്റേയും നടപടി പുസ്തകത്തിന്റെയും രചയിതാവാണ് വി.ലൂക്കാ. തെയോഫിലോസ്  എന്ന സുഹൃത്തിന് എഴുതുന്നതുപോലെയാണ് ഈ രണ്ടു പുസ്തകങ്ങളും അദ്ദേഹം എഴുതിയത്. വി.മാർക്കോസിന്റെ സുവിശേഷമാണ് അടിസ്ഥാനമാക്കിയതെങ്കിലും വി.മാർക്കോസിന്റെ 
				സുവിശേഷത്തിലില്ലാത്ത  പല കാര്യങ്ങളും വി.ലൂക്കാ  എഴുതുന്നുണ്ട്. യേശുവിന്റെ മാതാവായ മറിയത്തെ സന്ദർശിച്ച്  സംസാരിച്ച ശേഷമാണ് വി.ലൂക്കാ സുവിശേഷം എഴുതിയതെന്ന് കരുതപ്പെടുന്നു. മറിയത്തിന്റെ ചിത്രം ആദ്യമായി വരച്ചത് വി.ലൂക്കായാണെന്നതും മാതാവിന്റെ സങ്കീർത്തനം 
				സുവിശേഷത്തിലുണ്ട് എന്നതും  ഈ വിശ്വാസത്തിനു ശക്തിപകരുന്നു. യേശുവിന്റെയും യോഹന്നാന്റെയും ബാല്യകാലവും വി.ലൂക്കാ  അവതരിപ്പിക്കുന്നുണ്ട്.
				വി,പൗലോസ് ശ്ലീഹാ യേശുവിനെക്കുറിച്ച് പറഞ്ഞ കാര്യങ്ങളും വി.മാർക്കോസിന്റെ സുവിശേഷവും അടിസ്ഥാനമാക്കിയാവും  അദ്ദേഹം സുവിശേഷമെഴുതിയത്. എ.ഡി. 60 ൽ അക്കായിൽ വച്ചാണ് സുവിശേഷം എഴുതപ്പെട്ടതെന്നാണ് ചരിത്ര പണ്ഡിതന്മാർ കരുതുന്നത്. യഹൂദാനല്ലായിരുന്നു എന്നതിനാൽ 
				വിജാതീയരെ  മനസ്സിൽ കണ്ടാണ് അദ്ദേഹം രചന നിർവഹിച്ചത്.ഇറ്റലിയിലും ഫ്രാൻസിലും മാസിഡോണിയായിലും വി.ലൂക്കാ സുവിശേഷം പ്രസംഗിച്ചു. കോൺസ്റ്റാന്റിനോപ്പിൾ കേന്ദ്രീകരിച്ചായിരുന്നു   പ്രവർത്തനമെന്നും  ചില വാദങ്ങളുണ്ട്. എ.ഡി. 74 ൽ ഗ്രീസിൽ വച്ച് അദ്ദേഹം രക്തസാക്ഷിത്വം വരിച്ചു  
				എന്നും അതല്ല , സാധാരണ മരണമായിരുന്നുവെന്നും രണ്ടു പക്ഷമുണ്ട്.
					</p>
				</div>	
			</div>				
		</div>
	</body>
</html>
